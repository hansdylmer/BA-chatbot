Q: Hvis modtager midlertidigt handicaptillæg, hvordan søger jeg om forlængelse?
A:
Hvis du vil søge om forlængelse af et midlertidigt tillæg, fordi dit funktionsniveau fortsat er markant nedsat eller forværret, skal du søge, inden handicaptillægget udløber. Af hensyn til sagsbehandlingstiden anbefaler vi, at du søger 2-3 måneder før, dit midlertidige tillæg udløber. Du kan dog tidligst søge om forlængelse tre måneder før udløb.

Du søger i minSU og skal vedhæfte aktuel lægefaglig dokumentation for din funktionsnedsættelse. Det er vigtigt, at dokumentationen er nyere, end den vi allerede har modtaget eller indhentet i din første ansøgning (og som vi fortsat har adgang til). Det kan for eksempel være de nyeste journalnotater fra dit behandlingsforløb eller en epikrise fra et afsluttet behandlingsforløb. Se eksempler på dokumentation under ’Hvilken dokumentation skal jeg vedlægge?’ på denne side.'

Du skal oplyse dit nuværende behandlingssted, hvor styrelsen eventuelt kan hente supplerende oplysninger fra. I din personlige redegørelse kan du med fordel også beskrive din situation, siden du fik tildelt midlertidigt handicaptillæg.

Hvis du ikke har ny dokumentation, skal du redegøre for det i din ansøgning samt dit forløb siden sidste ansøgning. Herefter vil vi vurdere, om du fortsat er berettiget til handicaptillæg.

Q: Hvilken dokumentation skal jeg vedlægge (vedr. handicap SU)
A: 
Du søger handicaptillæg i minSU under Søg SU > Handicaptillæg.

Du skal i ansøgningen oplyse, hvilken eller hvilke funktionsnedsættelser du søger handicaptillæg for.

Du skal vedlægge lægefaglig dokumentation, der beskriver din(e) funktionsnedsættelse(r), gerne suppleret med yderligere oplysninger.

Du skal desuden oplyse om dit nuværende eller tidligere arbejde, dine arbejdsopgaver og eventuelle skånehensyn.

Du vil modtage en kvittering, når du har sendt din ansøgning.


Q: Hvornår får jeg svar, og hvad kan jeg gøre for at forkorte sagsbehandlingstiden?
A: 
Status på behandling af ansøgninger
Du kan følge med i, hvor langt vi er kommet med ansøgningerne på siden status på behandling af ansøgning om handicaptillæg.

Hvis vi skal indhente supplerende lægefaglig dokumentation, vil du blive orienteret om det. I disse situationer er sagsbehandlingstiden længere.

Du kan hjælpe med at forkorte sagsbehandlingstiden
Ny dokumentation og nye oplysninger kan i nogle tilfælde forkorte sagsbehandlingstiden. Det er derfor vigtigt, at du eftersender relevant dokumentation til din ansøgning.

Samtidig har du pligt til at give os besked, hvis der sker væsentlige ændringer i dine forhold.

Der er tale om nye oplysninger og væsentlige ændringer, hvis du for eksempel:

skifter behandlingssted
starter/afslutter et behandlingsforløb
har nye eller relevante lægefaglige oplysninger, for eksempel journaloplysninger
Har du adgang til din journal via sundhed.dk, kan du hente dokumentation dér. Få hjælp til at hente din journal på sundhed.dk her.

Du kan sende din dokumentation til os via Digital Post fra borger.dk.

Læs mere om, hvilke typer af dokumentation fordelt på funktionsnedsættelser, der er relevant for os, når vi skal afgøre en sag.

Q: Hvis jeg forlænger min uddannelse, hvad sker der så med mit handicaptillæg?
A: 
Hvis din uddannelse er forlænget, fordi du har været sygemeldt eller lignende, og har fået tildelt tillægsklip, så følger handicaptillægget ikke automatisk med. 
Du skal derfor søge handicaptillæg igen i minSU. 
Her gælder det, at hvis du har været berettiget og fået udbetalt handicaptillæg inden for de seneste 12 måneder, vil du automatisk blive godkendt til handicaptillæg, når du har søgt på ny.

Q: Studieaktivitet: Har jeg ret til at få udvidet støttetid med op til 12 klip?
A: 
Hvis du læser uden for Norden, kan du ikke få udvidet din støttetid med op til 12 klip. Vær opmærksom på, at du fortsat skal opfylde kravet om studieaktivitet.

Hvis du læser i Norden, skal du have startet din første videregående uddannelse, inden for 2 år efter du har afsluttet din første adgangsgivende ungdomsuddannelse for at få udvidet din støttetid med op til 12 klip.

For at vi kan vurdere, om du kan få udvidet din støttetid med 12 klip, skal du logge på minSU og lave en støttetidsansøgning. Her skal du uploade dit eksamensbevis for din første adgangsgivende eksamen. Adgangsgivende eksamen kan være din studentereksamen eller anden ungdomsuddannelse.

Læs mere om første adgangsgivende uddannelse og 12 SU-klip.

Læs mere om studieaktivitet og forsinkelse.

Hvis du læser uden for Norden, kan du ikke få udvidet din støttetid med op til 12 klip.

Husk dokumentation fra dit uddannesessted
Du skal fortsat uploade dokumentation fra dit uddannelsessted om, at du fortsat er indskrevet på din uddannelse, med den nye slutdato og begrundelse for, hvorfor du er forsinket. Dokumentationen skal uploades i minSU hvert 1/2 år

Q: Hvornår kan jeg få SU fra, hvis min uddannelse godkendes til SU?
A:
Når du søger om at få godkendt en uddannelse i udlandet til SU, registrerer vi datoen for din ansøgning. Godkendes uddannelsen, kan du få SU fra denne dato, forudsat at du opfylder betingelserne for at få SU. Du kan dog tidligst få SU fra den måned, du starter på din uddannelse.

Du søger om SU til den godkendte uddannelse ved at lave en Fast Track-ansøgning i minSU.

Hvis du får afslag på din SU-ansøgning, og du søger om at få SU igen, kan du tidligst få SU fra den dato, hvor vi har modtaget din nye ansøgning.

Q: Hvordan får I mine skatteoplysninger?
A: 
Når du læser en hel uddannelse i udlandet, har vi ofte ikke dine skatteoplysninger. Har vi ikke det, sender vi et brev til dig via Digital Post på boger.dk om, at vi ikke kan udbetale din SU.

Kontakt Skattestyrelsen
Du skal selv kontakte Skattestyrelsen, hvis du mangler at få lavet et skattekort. Det kan ske via Tast SelvBorger på skat.dk, ved et skattecenter eller borgerservice.

Når du har fået et skattekort, får vi automatisk oplysningerne fra Skattestyrelsen og kan udbetale din SU.

Risiko for 55% i skattetræk
Når vi udbetaler SU, kontrollerer vi, at du har et skatte kort. Har du ikke det, kan vi ikke udbetale din SU. Vi kontrollerer dette i 6 uger. Har du derefter fortsat ikke et skattekort, trækker vi 55% i skat af din SU, inden vi udbetaler den. Herefter er det kun Skattestyrelsen, der kan regulere den skat, vi har trukket.

Q: Kan jeg få slutlån?
A: 
Der gælder forskellige regler for slutlån afhængig af, hvor du læser:

Uddannelse uden for Norden - du kan ikke bruge slutlån til forsinkelse
Læser du uden for Norden, kan du vælge at få slutlån til de sidste 12 måneder af uddannelsen, hvis du har opbrugt al din SU.

Du er kun berettiget til støtte til den normerede studietid på uddannelser uden for Norden, det gælder også slutlån. Det betyder, at hvis du bliver forsinket i din uddannelse, kan du kun få SU eller slutlån frem til den måned, hvor du oprindeligt stod til at afslutte din uddannelse. Du kan altså ikke bruge slutlån til eventuel forsinkelse.

Uddannelse inden for Norden
Læser du i Norden, gælder de samme regler for slutlån, som hvis du læste en uddannelse i Danmark. Det betyder eksempelvis, at hvis du har brugt al din SU til uddannelsens normerede tid og de eventuelle 12 ekstra klip, kan du søge slutlån til de sidste 12 måneder. Læs mere om forsinkelse, når du læser i udlandet her.

Læs eventuelt mere om slutlån her.

Q: Hvad skal jeg gøre, hvis jeg flytter?
A: 
Når du flytter, skal du senest fem dage efter give besked til Folkeregisteret. Vi får derefter automatisk besked om din nye adresse.

Din bopælsstatus (som ude- eller hjemmeboende) vil automatisk og løbende blive afgjort på basis af oplysninger fra CPR. Du skal altså ikke selv oplyse, hvis din bopælsstatus ændres fra hjemmeboende til udeboende eller omvendt - eller hvis du flytter fra den ene af dine forældre til den anden.
Du får automatisk en ny støttemeddelelse, når vi får nye oplysninger om din bopæl fra CPR.

Flytter du til udlandet, gælder der særlige regler. Hvis du er på studieophold i udlandet som en del af din danske uddannelse, skal du i nogle tilfælde oplyse perioden for studieopholdet i minSU – læs mere om studieophold i udlandet her. 
Bor du i udlandet, mens du læser i Danmark, eller mens du læser en hel uddannelse i udlandet, skal du også oplyse det i minSU. 
Brug funktionen "Oplys særlige bopælsforhold" under "Ret din SU".

Q: Skal jeg bo i Danmark for at få SU til en dansk uddannelse?
A: 
Hvis du læser på et dansk uddannelsessted, behøver du ikke at have adresse i Danmark for at få SU. Du kan for eksempel bo i Sverige og samtidig få SU til en uddannelse i Danmark.

Vi udbetaler din SU til din NemKonto. Derfor skal den konto, du vil modtage din SU på, være registreret som din NemKonto. Din bank kan oprette din NemKonto, eller du kan selv gøre det på www.nemkonto.dk. Ønsker du, at pengene skal overføres til en konto i udlandet, kan du registrere din udenlandske konto som din NemKonto på www.nemkonto.dk.

Vi får alle danske adresser fra Folkeregistreret. 

Bor du i udlandet, og er du registreret som udrejst i CPR, kan du selv ændre din adresse i minSU. 
Hvis ikke, skal du give besked til SU-kontoret på dit uddannelsessted.

